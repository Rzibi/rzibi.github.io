---
title: Czego Data Scientist może nauczyć się od Asimova?
date: 2025-04-22 23:00:00 +0200
#categories: [TOP_CATEGORIE, SUB_CATEGORIE]
#tags: [TAG]     # TAG names should always be lowercase
---

*Uwaga! Tekst może zawierać mniejsze/większe spoilery dotyczące cyklu Fundacji Asimova, ale raczej nie powinny wpływać na odbiór książek. W razie czego, cóż, ostrzegałem :\)*

<br>
Zaczynając od wprowadzenia w stylu "co/jak/dlaczego", chciałbym poruszyć temat, który może wydawać się nieco nietypowy w kontekście Data Science, ale ważny, moim niedoświadczonym zdaniem. Na cykl Fundacji Asimova natrafiłem trochę przypadkiem, a trochę mówiąc sobie, że *wreszcie wypadałoby się zabrać* za lekturę czegoś, o czym słyszałem już relatywnie sporo.

By jednak oddać Fundacji co fundamentalne, cały cykl właściwie przechodzi przez wiele różnych motywów, a w praktyce nie da się wyróżnić bezpośredniego głównego motywu dla całej sagi. Piszę to jednak, by osoby czytające to nie doszły do wniosku, że przeciągany przeze mnie tak ważny wątek jest podstawą całej serii – w praktyce jednak pierwsza połowa (tj. *Preludium Fundacji, Narodziny Fundacji, Fundacja* oraz *Fundacja i Imperium*) jest bardziej skupiona na wątkach związanych z psychohistorią, a druga połowa (tj. *Druga Fundacja*, *Agent Fundacji* oraz *Fundacja i Ziemia*) bardziej na wątkach związanych z samą, tytułową Fundacją.

Po co zatem taki wstęp? Cóż, może dlatego, że zawsze warto mieć podaną na tacy kolejność czytania, czego jestem przykładem – sam, niechronologicznie, zacząłem od części drugiej (*Narodziny Fundacji*), a dopiero po jakimś czasie odkryłem, że jednak był prequel, cóż, do prequelu. Nie przeszkodziło mi to jednak, bym wciągnął się w temat i zafascynował się tym, czym zajął się w pełni Hari Seldon, czyli psychohistorią.

## Psychohistoria – co to takiego?

Według samego twórcy nauki, Hariego Seldona, psychohistoria to nauka, która łączy w sobie elementy matematyki (szczególnie statystyki), historii i psychologii. Jej celem jest przewidywanie przyszłości na podstawie analizy zachowań masowych ludzi. Kluczowe jest tutaj słowo "masowych" – gdyż psychohistoria nie jest w stanie przewidzieć zachowań jednostek, ale może prognozować ogólne tendencje i zmiany w społeczeństwie. Jest to założenie o tyle fundamentalne, że stanowi jedną z dwóch głównych zasad psychohistorii. Drugą właściwie łamiemy w tym wpisie, ponieważ mówimy o samej nauce, a według Seldona, psychohistoria nie powinna *trafić pod strzechy* – inaczej zmieniłoby to zachowanie jednostek, co z kolei zmieniłoby zachowanie mas, czyli prognoza sama w sobie przestałaby być aktualna. Ideę psychohistorii świetnie opisuje Golan Trevize, jeden z bohaterów *Fundacji i Ziemi*:

*Hari Seldon stworzył psychohistorię opeirając się na kintetycznej teorii gazów. Atomy czy cząsteczki gazu poruszają się bezładnie, tak że nie znamy ani położenia, ani prędkości pojedynczej cząsteczki. Mimo to, posługujc się statystyką, możemy precyzyjnie sformułowac prawa rządzące zachowaniem wszystkich cząsteczek. Otóż Seldon chciał odkryć podobne prawa rządzące zachowaneim ludzkich społeczności, choćby nawet te prawa nie stosowały się do zachowań poszczególnych jednostek.*

Dla osób bardziej statystycznie zorientowanych, powyższy cytat bardzo może przypominać np. metodę PSO (Particle Swarm Optimization). Takich przykładów inspiracji statystycznych jest więcej. W tym miejscu warto wspomnieć, że Hari Seldon, udając się na planetę Mycogen, dochodzi do ważnego wniosku, że by móc modelować całą galaktykę, niezwykle skomplikowaną, potrzebuje punktu wyjścia – pojedynczej planety.

Zanim jednak pójdziemy dalej, należy zaznaczyć jedną niezwykle ważną sprawę. Isaac Asimov napisał książki wprowadzające w bardziej techniczną ideę ponad trzydzieści lat po wydaniu pierwszej części cyklu. Z tym, że nadal były to lata dziewięćdziesiąte XX wieku, a nie np. rok 2015, w którym temat sztucznej inteligencji powoli zaczynał wkraczać do świadomości społeczeństwa. To samo w sobie jest niezwykle imponujące, a dla mnie właściwie przyczynkiem do dalszego zainteresowania się tym, jak Asimov wyobrażał sobie matematyczne *wróżenie z fusów*.

## Odpowiedź na pytanie z tytułu – wersja krótka

Na pytanie **Czego Data Scientist może nauczyć się od Asimova?** można odpowiedzieć albo krótko, albo długo. Dla tych równie niecierpliwych co moja osoba powiem tyle, może lekko nieparlamentarnie:

**Przewidywanie przyszłości? Mie jest to łatwe zadanie, a wiele czynników/założeń musi się zgadzać. A końcowo i tak przewidujemy niewielki wycinek rzeczywistości, obarczony wieloma warunkami, a na dodatek z taką precyzją, że nawet rzucając na ślepo pewnie będzie lepiej. Ale nadal, istnieją metody czy podejścia, które pozwalają nam chociażby wyznaczyć trend, dobrać predyktory, a to zmienia wszystko.**

## Wersja długa powyższego

I tak więc mrzonka, marzenie, machinacja umysłu Asimova podkreśla, jak wielką rolę, przy ogromnym nakładzie pracy (krytycznie podchodząc, niewielkiej grupy ludzi względem całej galaktyki), można stworzyć coś tak niedokładnego, a jednocześnie szalenie ważnego jak psychohistoria. Ludzi potrafiących bowiem, w oparciu o własne przekonania i obserwację  przewidzieć przyszłość. Wszyscy jednak dobrze wiedzą, jak to się kończy. *Wizjoner* wystrzeli `n`tą liczbę predykcji, z czego `n-1` będzie błędne. Ale oczywiście ta jedna, prawdopodobnie w tych czasach zakomunikowana przez Tweeta/Xa, będzie tą ekspercką i trafioną.

Nie chcę jednak zabrzmieć jak ktoś, kto neguje ideę wiedzy eksperckiej. Stanowi ona absolutny fundament wielu dziedzin, w tym Data Science. W końcu to właśnie eksperci, wykorzystując szeroko pojętą intuicję, tworzą kolejne modele opisujące rzeczywistość.

Ale właśnie. Modele. Człowiek, m.in. raczej nie jest w stanie trafnie określić `prawdopodobieństwa` wariantów, które mogą się wydarzyć. To, że powiem, że jutro będzie równie ciepło jak dziś, jest prawdopodobne w 25%, jest jedynie wyrazem mojego przekonania czy doświadczeń, ale nie posiada fundamentu matematycznego. Można by również wskazać inne problemy, ale w gruncie rzeczy chodzi o to, że jakkolwiek dobrą byśmy mieli intuicję, to wciąż pozostaje ona intuicją, czyli narzędziem do wyciągania wniosków bez dostatku informacji.

W tym miejscu przechodzimy wreszcie do sedna. Jest bowiem, oczywiście moim zdaniem, jedna fundamentalna przewaga, która to też stanowi o sile psychohistorii w całym cyklu (ups, spoiler). Jest to bowiem zakorzenienie poglądów przekonań w czymś, co z natury nie powinno być subiektywne - danych. Tyle że tak jak pierwszy radiant (rodzaj komputera w sadze) zawiera wielkie ilości równań, tak różnego rodzaju dane mogą przytłoczyć analityka w tworzeniu modelu. Co uwzględnić, co pominąć? Okazuje się bowiem, że to co miało nam pomóc wyciągnać ważne wnioski samo potrzebuje, byśmy wybrali czym tego naszego matematycznego potwora nakarmić.

Na szczęście nie jesteśmy skazani na wieczną tułaczkę po zmiennych objaśniających. Chociaż nie ma metod idealnych (co w samo w sobie jest tematem na kiedy indziej), możemy skorzystać z szeregu rozwiązań optymalizujących przeszukiwanie najlepszych predyktorów. Metody te, często inspirowane są... obserwacjami rzeczywistości.

## Mankamenty i jednoczesne zalety podejścia Asimova

Nie sposób jednak w tym miejscu zapomnieć, że w gruncie rzeczy Asimov nie przedstawia żadnych niezbitych dowodów na potencjał psychohistorii. Wręcz przeciwnie, sprawnie omija dalsze wchodzenie w idee matematyczne, co właściwie czyni książkę potencjalnie bardziej przyswajalną dla przeciętnego czytelnika.

Samo wykorzystanie psychohistorii też dalekie jest od powyższego przykładu. Prognozy zawarte w dalszych częściach cyklu potrafią być miałkie i błędne, lecz nic dziwnego, jeżeli horyzont przewidywań stanowił tysiąc lat, a złożoność całego świata niezwykle wysoka.

Z drugiej jednak wiele idei zawartych w książkach może być niezwykle ważna dla kogoś, kto zaczyna swoją przygodę z Data Science. Wspomniane cząsteczki, modelowanie galaktyki zaczynając pod pojedynczej planety... Pozostaje mi w tym miejscu zadać pytanie, czy my, statystycy, właściwie też tak nie robimy? Czy nie zaczynamy od uproszczonych zjawisk, by dojść do tych bardziej kompleksowych? Czy nie przyjmujemy uogólnionych założeń, by *nie przejmować się* pojedynczymi anomaliami? No właśnie.

Niemniej jednak powstająca nadzieja na to, że świat nasz, czy ten z perspektywy fundacyjnej, może być do pewnego stopnia przewidywalny, jest niezwykle kusząca. Któż bowiem nie chciałby wiedzieć, w sposób idealnie spersonalizowany kiedy powinien np. pójść spać, by osiągnąć stan optimum w kontekście wyspania? Z drugiej jednak można się przerazić myślą o dyktatorach, którzy dzięki sztucznej inteligencji jednym drobnym ruchem mogliby stłamsić wszelkie przejawy uzasadnionego buntu.

## Podsumowanie i postscriptum, czyli opinia o całości serii

Na koniec pozwolę sobie podziękować wszystkim, którzy dotrwali do końca. Mam nadzieję, że nie zanudziłem Was na śmierć, a mój skomplikowany i zawiły wywód zachęcił do przeczytania cyklu Fundacji. Myśl o tym, że może uda nam się stworzyć coś takiego jak psychohistoria, napawa mnie optymizmem, a jednocześnie przerażeniem. Z drugiej strony nie wiem, czy jako początkujący data scientist pomyślałbym o wszystkim, co powyżej, bez przeczytania tej serii. I to właśnie zostawiam jako polecenie, gdyż Fundacja, chociaż nie jest książką o nauce, pomaga zastanowić się, jak usprawnić naszą pracę w tworzeniu przyszlości, przewidując ją.